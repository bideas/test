Bastat un'oghiada ancora
Passillendi in su Poetu po nci passai s'ora
atòbias sèmpiri in calincunu 'e foras
unu furisteri, calau imoi de s'aèreu
o de sa navi de crocera,
chi lòmpiu a metadi de su caminu
sèmpiri dd'agatas oghiendi
su bèciu Spidali Marinu.
Ddu càstiat spantau, e ancora 
mesu stontonau de su viàgiu, 
ti narat “Sorry, what is it? 
Maybe a gym for graffiti artists?”
Comenti at a essi “graffiti artists”???
Graffiti artists at a essi sorri tua!
Custu est … mmmhhh balla!
E ita ddi nau imoi a custu?
Comenti fatzu a ddi contai
de trint'annus de burocratzia 
e de giustìtzia a collada 'e paulesu
chi nci funt ingunis in mesu? 
Ma tanti gei ddu scieus: 
a nosu de Casteddu,
chi eus tentu sa fàbrica de Sant'Anna
po centuxincuant'annus,
ita boleis chi si fetzant trint'annus?!
E de s’arrestu, bastat a ghetai
un’oghiada a sa Sardìnnia intera
po si nc'acatai chi est totu prena 
de cosa 'e sbassinai!
“And then, what is this building for?”
A ita si serbit custu fàbricu bolis sciri?!
Ahi! femu acanta de ti ddu nai!
Sorry, forgive, scusa e perdona:
intanti est monumentu regionali
e apustis (ma dd'as a cumprendi mai?)
serbit po fai godangiai is abogaus
e... po nci fai giogai is merdonas.

